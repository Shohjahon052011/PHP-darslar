Xabaringiz bo‘lsa, bu hibsxona bir necha yil oldin Zangiota tumaniga ko‘chirilgan, undan qolgan binolar esa hukumat
 farmoyishi asosida buzib tashlangan. O‘sha farmoyishga asosan, poytaxt hokimligi bu yerni obodonlashtirib, xiyobonga 
 aylantirishi kerak edi. Amalda nima bo‘lganini esa, videolavhamizda ko‘rishingiz mumkin: oradan 7 yil o‘tsa hamki, 
 xiyobondan darak yo‘q.

Yaqinda senator Sayyora Abdukarimova nega bu topshiriq haliyam bajarilmayapti degan savol bilan, Toshkent shahar 
hokimligiga so‘rov yuborgan edi. Hokimlikning bu so‘rovga javobidan ma’lum bo‘lishicha, “xiyobon bo‘ladi” deyilgan 
joy allaqachon xususiy tadbirkorga berib yuborilgan ekan.

Voqealar rivoji quyidagicha: 2017 yil oxirida “Toshturma” Zangiotaga ko‘chirilganidan keyin, 2018 yil aprel 
oyida Vazirlar Mahkamasining farmoyishi chiqqan. Bu farmoyishga asosan, poytaxt hokimligi bu yerdagi binolarni 
buzib, o‘rnini obodonlashtirishi va odamlarga xiyobon qilib berishi kerak edi. Lekin hokimiyat berilgan topshiriqni
chala bajargan: o‘sha yili tergov izolyatori binolari buzib tashlangan, lekin xiyobon tashkil qilish vazifasi qog‘ozda 
qolib ketgan.